Nel 2013 la cantautrice si è iscritta alla SIAE dove deposita i brani solisti di cui è autrice; nell'archivio è presente come Marrone Emmanuela.[114] Prima della sua carriera solista è stata autrice, compositrice e cantautrice dei brani del gruppo musicale, M.J.U.R.[23] Nel febbraio dello stesso anno, Marrone ha ricevuto una nomination agli annuali Nickelodeon Kids' Choice Awards nella categoria Miglior cantante italiano.[115] Nello stesso periodo ha duettato con la cantante Annalisa nel brano Per Elisa di Alice in occasione della quarta serata Festival di Sanremo 2013 dedicata a Sanremo Story,[116] oltre ad essere stata scelta come direttore artistico di una squadra della dodicesima edizione di Amici di Maria De Filippi, andando in sfida contro l'altra squadra di Miguel Bosé (sostituito poi da Eleonora Abbagnato).[117] Ad aggiudicarsi la vittoria del talent show è stato il rapper Moreno, appartenente alla squadra della Marrone.[118]

Il 13 marzo 2013 la cantante ha rivelato attraverso Facebook la copertina del singolo Amami, pubblicato il 22 dello stesso mese.[119] Tale singolo ha anticipato la pubblicazione del terzo album in studio Schiena, annunciato in via ufficiale dalla cantante stessa il 18 marzo e pubblicato il 9 aprile.[120][121] Prodotto da Brando, l'album ha debuttato alla prima posizione della classifica italiana degli album,[122] mantenendo la posizione nelle tre settimane seguenti,[123] ed è stato certificato disco di platino dalla FIMI il 21 giugno dello stesso anno.[124] L'album è successivamente risultato essere il quinto album più venduto del 2013 in Italia,[125] nonché certificato tre volte disco di platino in Italia il 23 maggio 2014 per aver venduto oltre 150.000 copie.[126]

Per la promozione dell'album, il 7 maggio è stato annunciato lo Schiena Tour, che ha visto Marrone esibirsi nei maggiori palasport d'Italia da novembre a dicembre 2013,[127] realizzando sold out continui e totalizzando oltre 85.000 spettatori.[128] Il 3 giugno 2013 è stata premiata ai Wind Music Awards 2013 come Premio CD Oro per l'album Schiena e come Premio Digital Songs Platino per il singolo Amami, brano eseguito durante la serata;[129][130] il 15 dello stesso mese è stata invece premiata agli MTV Italia Awards 2013 nella categoria Wonder Woman.[131]

Il 21 giugno è stato pubblicato il secondo singolo Dimentico tutto, scritto da Nesli[132] e presentato in due serate del Summer Festival 2013. Il 26 agosto il singolo è stato certificato disco d'oro per le oltre 15.000 copie vendute, ottenendo quello di platino il mese successivo.[133] Il 24 agosto ha partecipato alla Notte della Taranta a Melpignano, cantando due brani in dialetto salentino Lu rusciu de lu mare e L'Acqua de la funtana.[134] A settembre ha ricevuto 6 nomination ai World Music Award, come Best song (con Amami), Best Album (con Sarò libera e Schiena), Best video (sempre con Amami), Miglior artista femminile, Best Live Act e Best Entertainer.[135] Sempre nel settembre 2013 viene candidata, come unica donna, nella categoria Best Italian Act agli MTV Europe Music Awards[136] e vince il TeleRatto come Scostumata dell'anno.[137]

L'11 ottobre è entrato in rotazione radiofonica il terzo singolo L'amore non mi basta,[138] uscito in contemporanea con l'annuncio di una riedizione di Schiena. Intitolata Schiena vs Schiena, la riedizione è composta da due CD: il primo è costituito dal disco originario con l'aggiunta dell'inedito La mia città, mentre il secondo è costituito da versioni riarrangiate in chiave semi-acustica di tutti i brani dell'album.[139] Tra le tracce in versione semi-acustica è presente una versione di Dimentico tutto in stile reggae, con una parte del testo riscritta in salentino da Emma.[140] Nel mese di novembre ha partecipato come ospite alla trasmissione-tributo Unici: Mina d'altro canto, per celebrare insieme ad altri cantanti Mina, suo idolo da sempre. Nel dicembre 2013 il singolo L'amore non mi basta è stato certificato disco d'oro per le oltre 15.000 copie vendute in digitale.[141] Il 22 dello stesso mese si è esibita al Mediolanum Forum di Milano, ospite speciale del Family Christmas Show di Laura Pausini. All'evento duetta con la Pausini sulle note di Come se non fosse stato mai amore.
Emma Marrone alla conferenza stampa dell'Eurovision Song Contest 2014

Il 21 gennaio 2014 viene confermata la sua presenza all'Eurovision Song Contest 2014, in programma il 10 maggio a Copenaghen, come rappresentante dell'Italia con il brano La mia città, scritto dalla cantante stessa.[142] Alla manifestazione, la cantante è posizionata alla 21ª posizione, peggior risultato di sempre per un artista italiano.[3][143]

Nel frattempo, il 24 gennaio è entrato in rotazione radiofonica il quarto singolo estratto da Schiena, Trattengo il fiato. Anche quest'ultimo ottiene la certificazione di disco d'oro per le oltre 15.000 copie vendute.[144] A febbraio 2014, la canzone Acqua e ghiaccio è stata inserita nella colonna sonora della miniserie Braccialetti rossi. In occasione del Carnevale di Venezia ha ricevuto il premio Cavalchina Awards 2014, destinato a "celebrare le personalità straordinarie che per talento creativo e interpretativo e per stile di vita sono internazionalmente riconosciute come simbolo artistico unico e inimitabile".[145] Il 17 marzo è stato pubblicato il videoclip di La mia città.[146] Il 20 giugno si è esibita come ospite di Radio Italia, in un mini live, in Brasile, esattamente a Casa Azzurri, a Recife, in occasione del Campionato mondiale di calcio 2014. Dal 6 luglio la cantante è ripartita con un mini-tour estivo di sette date denominato Emma Limited Edition, con la data zero il 2 luglio a Campione d'Italia a Como per poi proseguire all'Arena di Verona il 7 luglio.[147] Un tour inedito per la cantante salentina che si è esibita per la prima volta con un'orchestra di 13 elementi diretta dal Maestro Davide Di Gregorio rivisitando ogni brano con nuovi arrangiamenti. Ad ogni tappa c'è stato un ospite, alla prima data David Bisbal, nelle altre Loredana Bertè, Alessandra Amoroso, Fiorella Mannoia, Rufus Wainwright e Malika Ayane.[148]

Nel mese di giugno 2014 ha preso parte alle prime due puntate della seconda edizione del Summer Festival. Le canzoni La mia città e Amami sono state candidate al concorso indetto da RTL 102.5 Premio RTL 102.5 - Canzone dell'estate 2014.[149] Ha partecipato anche al premio di serata, classificandosi prima con La mia città durante la prima serata. Il 29 luglio è stato pubblicato per il download digitale il singolo di David Bisbal Hombre de tu vida, realizzato in duetto con la Marrone e che ha anticipato l'uscita dell'album del cantante spagnolo.[150] Ad agosto la cantante ha collaborato con i Bundamove al brano Radici e polvere e nello stesso periodo ha annunciato le date del tour invernale Emma 3.0, partito nel mese di novembre.[151]

Il 1º settembre Emma ha duettato col cantautore napoletano Pino Daniele durante il concerto Nero a metà tenuto all'Arena di Verona.[152] Al termine dell'esibizione, nel quale ha interpretato Je so pazzo e Nun me scuccià, la cantante salentina ha ringraziato Daniele con la frase "Grazie Pino, mi hai fatto sfogare. Ma soprattutto mi hai regalato un sogno".[152]

Il 10 ottobre 2014 Emma ha pubblicato attraverso Facebook la copertina del singolo Resta ancora un po', scritto dalla cantante stessa e precedentemente inciso come singolo da Antonino Spadaccino nel 2012 nell'album Libera quest'anima. La versione della Marrone, ad una settimana dalla sua pubblicazione, ha debuttato alla 16ª posizione della Top Singoli[153] e ha anticipato l'uscito dell'album dal vivo E Live, pubblicato il 11 novembre 2014.[154] Sia l'album che il singolo ottengono il disco d'oro, il primo per aver venduto oltre 25.000 copie, il secondo per averne vendute, in digitale, oltre 15.000.

Il 12 dicembre 2014 è stato pubblicato il singolo dei Modà Come in un film, realizzato con la partecipazione vocale di Emma. 