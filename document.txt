Il 28 luglio 2011 viene resa nota la copertina del nuovo disco, Sarò libera,[71][72] pubblicato il 20 settembre 2011[73] e trainato dall'omonimo singolo, pubblicato il 2 settembre 2011.[74] Il singolo, certificato disco d'oro, raggiunge la quarta posizione della Top Singoli,[75] mentre l'album entra direttamente alla prima posizione della Classifica FIMI Artisti.[76] L'album viene ufficialmente certificato, nell'agosto 2012, doppio disco di platino per le oltre 120.000 copie vendute.[77] Il 28 ottobre 2011, viene pubblicato il secondo singolo, Tra passione e lacrime.[78]

Nel gennaio del 2012 ottiene un cameo nel film Benvenuti al Nord, dove sul finire del film e nei titoli di coda canta Nel blu dipinto di blu di Domenico Modugno.[79]

Il 15 gennaio 2012 viene annunciata la sua partecipazione al Festival di Sanremo 2012 con il brano Non è l'inferno,[80] scritto per lei, per quanto riguarda il testo, da Kekko Silvestre e con le musiche composte da Luca Sala ed Enrico Palmosi;[81] per l'occasione è stata pubblicata la Sanremo Edition di Sarò libera.[82] Nella terza serata del festival ha duettato con Gary Go in If Paradise Is Half as Nice e nella quarta serata, con Alessandra Amoroso in Non è l'inferno.[80][83] Il 19 febbraio 2012 viene proclamata vincitrice del 62ª Festival di Sanremo 2012.[84] Il brano, entrato direttamente alla prima posizione della Top Singoli,[85] a settembre viene certificato disco multiplatino per le oltre 60.000 copie vendute.[86] In Svizzera il singolo ha raggiunto la 19ª posizione della rispettiva classifica, rimanendo in classifica per le successive tre settimane,[87] mentre la Sarò libera - Sanremo Edition ha raggiunto come posizione massima la 43ª, rimanendo in classifica per otto settimane.[88] Nello stesso mese, la cantante ha ricevuto una nomination ai Kids' Choice Award 2012 nella categoria Miglior cantante italiano.[89]

Il 31 marzo 2012 ha fatto ritorno ad Amici, nel serale dell'undicesima edizione, rientrando in gara nella categoria Big,[90][91][92] vinta poi da Alessandra Amoroso.[93] L'Amoroso ha diviso il premio, consistente in un concerto gratuito all'Arena di Verona, con Emma.[93] Nel corso della trasmissione è stato pubblicato il brano che Emma ha scritto per Antonino Spadaccino dal titolo Resta ancora un po', brano che ha raggiunto la sesta posizione della Top Singoli.[94]

In parallelo è stata madrina degli Hyundai Music Awards in cui vi era in palio un contratto discografico con la Universal.[95] Nello stesso periodo ha ricevuto due nomination ai TRL Awards 2012 come Best Fan[96] ed Italian Do It Better vincendo quest'ultima.[97] Il 27 aprile 2012 è stato pubblicato il quarto singolo Cercavo amore,[98] rimasto per due settimane in vetta nella classifica italiana dei singoli e successivamente certificato disco di platino dalla FIMI;[99][100] in Svizzera il singolo ha invece debuttato alla 68ª posizione.[101]

Nel maggio 2012 ha preso parte ai Wind Music Awards 2012, durante i quali ha ricevuto il Premio CD Platino per l'album Sarò libera, ha cantato Cercavo amore ed ha duettato con Pino Daniele sulle note di Io per lei e Quando.[102] Il mese seguente l'album viene certificato doppio disco di platino e successivamente totalizza 87 settimane consecutive in classifica.[103][104] Il 10 luglio 2012 è stato pubblicato il remix ufficiale del singolo realizzato da Alex Gaudino e Jason Rooney e contenente due brani.[105] Cercavo amore è stata scelta per essere una delle tracce di Just Dance 4 (unico brano italiano presente), disponibile dal 2 ottobre 2012 in tutto il mondo.[106]

Nel mese di luglio è iniziato il suo terzo tour, il Sarò libera Tour, conclusosi nel mese di dicembre dello stesso anno.[107] Il Concerto del vincitore - Tezenis Live di Alessandra Amoroso ed Emma, svoltosi il 5 settembre all'Arena di Verona,[93] è stato trasmesso su Canale 5 il 6 settembre. Il 17 settembre 2012 viene estratto il quinto singolo, Maledetto quel giorno.[108]

L'8 ottobre 2012 prende parte al Puglia Sounds in London, evento creato per far ascoltare la musica pugliese all'estero, svoltosi nell'auditorium KOKO di Londra.[109][110][111] Il 6 novembre è stata rivelata la lista tracce del triplo disco Per Gaber... io ci sono, tributo a Giorgio Gaber ed Emma è presente con il brano, La libertà.[112]

Il 12 novembre è stato pubblicato attraverso il sito del Corriere della Sera il videoclip di Non sono solo te, il primo che ha visto la Marrone nei panni di regista e sceneggiatrice.[113]