Fino a vent'anni fa erano visti come un passatempo per nerd solitari; ora, finalmente, sono considerati una forma d'arte a tutti gli effetti, oltre che un mezzo per trasmettere conoscenza e sviluppare il pensiero critico. I videogiochi hanno conquistato un posto di prestigio nel panorama artistico contemporaneo, con tutte le conseguenze del caso. Fra queste c'è la censura, che tramite il controllo di alcuni governi pone spesso dei limiti alle potenzialità conoscitive del medium videoludico.

È quello che è successo, fino a oggi, in Germania per tutto ciò che nei videogiochi rimandasse al nazismo. Ma adesso le cose sono cambiate. Su indicazione dell’autorità tedesche per la protezione dei giovani, da ora in poi l'USK, l'ente tedesco che classifica i videogiochi in base all'età consigliata per il loro utilizzo, potrà dare un giudizio, ed evitare la censura, anche a quelle opere che fanno riferimento al pesante passato della Germania e all'iconografia nazista.

Un grande passo avanti che pone i videogiochi al pari di altri mezzi di comunicazione come cinema e tv, e che libera gli sviluppatori dall’obbligo di dover modificare il proprio lavoro per il mercato tedesco. Un cambiamento non da poco, anche perché il ricorso a riferimenti dell’epoca nazista e agli avvenimenti della seconda guerra mondiale non è cosa rara nel mondo videoludico.


Ad aprire la strada all’iconografia nazista ci hanno pensato i ragazzi delle Id Software già negli anni ’80, agli albori del videogioco, con “Castle Wolfenstein”, per Apple II, il primo capitolo della saga Wolfenstein, che ha regalato tante soddisfazioni ai videogiocatori e non pochi grattacapi alle autorità tedesche. Nel terzo capitolo della serie, il celebre “Wolfenstein 3D”, impersoniamo infatti un ben armato soldato statunitense in fuga da una prigione nazista. Nel suo anno di uscita, il 1992, la vendita del videogioco venne addirittura vietata in Germania.